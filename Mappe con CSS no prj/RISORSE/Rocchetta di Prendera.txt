Il gruppo Rocchette-Becco di Mezzodì prolunga lo spartiacque naturale della Croda da Lago e precipita poi sulle verdi alture che si abbassano alla Forcella Roan. Spartiacque che si erge con nuovo e più potente slancio, incatenandosi poi ai primi contrafforti del Pelmo, ma questo è altra cosa.
Le Rocchette sono conosciute soprattutto come meta invernale, solo ora attirano l’attenzione del più attento escursionista, ipnotizzato anche dalla bellezza delle aree sottostanti.
In contrasto ai sentieri molto battuti, troveremo ben poche tracce che arrivano sul culmine di questo anfiteatro roccioso. Qualche omino, se abbiamo gli occhi ancora buoni da individuarli e arriveremo in ogni caso, visibilità permettendo, perché la progressione non oppone grossi problemi.
Con fatica, questo si, perché da qualsiasi parte si avvicini, distanze e dislivello non sono da sottovalutare.
Sono possibili due accessi:
da (qualche tornante sotto) Forcella Staulanza
da Campo di Sotto (fraz. di Cortina)
Descriviamo brevemente il percorso da Campo di Sotto:
in auto ci si dirige da Cortina in località Campo di Sotto da cui si sale lungo la strada boschiva che porta a Croda da Lago. Appena sopra il lago di Pianozes, sulla sinistra, c'è un grande parcheggio dove si lascia la macchina.
Da qui, per comodo sentiero, si raggiunge Malga Federa a 1816 metri. L'itinerario dell'escursione alle Rocchette si sviluppa verso la Capanna dei Cacciatori di Col Degiarenei, per poi salire dolcemente, fino alla base delle rocce delle Rocchette.
Arrivati sulla spalla, si continua lungo il crinale fino alla croce di vetta a 2496 metri.
La discesa non obbliga ad un tracciato preciso, si può scendere liberamente lungo la via di salita.